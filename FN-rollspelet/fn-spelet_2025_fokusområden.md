# FN-rollspel om klimatfrågan

## Problembeskrivning

1896 blev den svenske fysikern och kemisten Svante Arrhenius den förste att beskriva växthuseffekten och växthusgasernas förmåga att stänga inne värmestrålning. En ökad halt av växthusgaser i atmosfären leder oundvikligen till en högre temperatur på jorden. Tidigare, naturliga växlingar i klimatet har haft ett samband med skillnader i koldioxidhalt i atmosfären och andra faktorer som stoft i atmosfären och förändringar i jordens rotation. Den stora skillnaden mellan tidigare perioder och uppvärmning, och den vi ser idag, är att dessa förändringar tagit tusentals år. Idag har vi på bara drygt hundra år sett en uppvärmning på drygt 1 grad.  I Sverige har temperaturen ökat med över 1 grad bara sedan 1970-talet.

Forskarvärlden är idag överens om att det är de mänskliga utsläppen av växthusgaser som ligger bakom denna rekordsnabba uppvärmning. Halten av koldioxid i atmosfären har ökat med 40% sedan förindustriell tid.

Den globala uppvärmningen får katastrofala följder som global avsmältning av glaciärer, höjda havsnivåer, fler och värre översvämningar, stormar och skogsbränder och fler perioder med värmeböljor. Livsmedelsproduktionen hotas, växt- och djurarter hotas och oftast är det de fattigaste och mest sårbara människorna som drabbas hårdast.

2015 möttes världens länder i Paris, och kom i det s.k. parisavtalet överens om att vi tillsammans måste begränsa uppvärmningen till 2 grader, och helst 1,5 grader, jämfört med förindustriell nivå. Dessutom måste vi redan nu hantera skadliga effekter av klimatförändringar och stötta fattigare länder att kunna ställa om sina samhällen. 2020 är det året då länderna lovat att konkret berätta vad man tänker göra för att målet ska nås. Det är här NI kommer in i bilden. Under FN-rollspelet representerar ni 26 olika länder, som alla har sina olika förutsättningar och intressen i klimatfrågan.

## Vad har ert land för lösningar på klimatkrisen?

### Fyra områden att fokusera kring som behöver lösas

1. Utsläppsbegränsningar
Enligt FN:s senaste rapport måste vi, om vi ska klara 1,5-gradersmålet som satts upp i Parisavtalet, halvera världens utsläpp av växthusgaser till 2030, och sedan nå netto-nollutsläpp till 2050 (balans mellan mänskliga utsläpp och upptag i kolsänkor). Detta kräver enligt FN årliga minskningar på ca 7%. Just nu går det åt fel håll, förra året ökade istället utsläppen.
Alla länder har lovat att 2020 fastställa hur mycket just de är beredda att göra i denna fråga. Men det krävs samtidigt att alla länder kollektivt tar ansvar i detta. Länder har möjlighet att samarbeta med andra länder för att få ner utsläppen. Det ska också vara de utvecklade länderna som tar täten, enligt principen om delat men olika ansvar.
Hur mycket är ert land berett att sänka utsläppen? Hur snabbt kan ni gå framåt i denna fråga? Hur ska ni få med de andra länderna i denna fråga?
2. Ställa om till förnybara energikällor
En stor och avgörande fråga är skiftet från fossila energikällor, som kol, olja och gas, till förnybara energikällor som sol, vind och vatten. Enligt FN:s klimatpanel IPCC måste de fossila utsläppen ha fasats ut helt 2050. Vi behöver alltså snabba på omställningen i energisektorn. Alla länder har här olika förutsättningar & olika intressen kring att ställa om.
Hur ställer sig ert land till en omställning av energiförsörjningen? Vilka åtgärder förespråkar ni?
3. Bevarande av kolsänkor
Nedhuggning av världens skogar innebär att planetens förmåga att absorbera den koldioxid som släpps ut i atmosfären allvarligt begränsas. Skogarna utgör så kallade kolsänkor, alltså en förmåga att ta bort en del av koldioxiden. I dagsläget tas ungefär en fjärdedel av världens koldioxidutsläpp upp av skogar och vegetation. De senaste åren har, förutom omfattande avverkning, också stora bränder ödelagt stora områden i till exempel Amazonas och Australien.
Hur ska världens länder säkerställa att dessa kolsänkor finns kvar, för att inte ytterligare spä på klimatförändringarna?
4. Finansiering för omställning i fattigare länder
För att stödja åtgärder för klimatanpassning och utsläppsminskning har man i tidigare klimatmöten bestämt att en klimatfinansiering på 100 miljarder US dollar behövs årligen från och med 2020. De rika länderna har en skyldighet att bidra, men även fattigare länder uppmuntras att bidra efter förmåga. Det är också viktigt att diskutera vad pengarna ska gå till:

- a. Stöd till utsläppsminskande åtgärder: omställning till en grönare energisektor. Bevarande av skogar, korallrev, våtmarker och sjöar.
- b. Klimatanpassningar: redan idag märker världens länder av effekterna av klimatförändringarna. Höjda havsnivåer och förändrade nederbördsmönster kräver att samhällen anpassas till en klimatförändrad värld. Här behövs stöd till anpassningsåtgärder, framförallt i de fattigare länderna som upplever särskilt stora effekter.
- c. Förluster och skador: det finns ett allt större behov av att undvika, begränsa och avhjälpa förluster och skador som orsakats av de negativa effekterna av klimatförändringarna. Även här behövs stöd från de rikare länderna.
- d. Teknikutveckling och tekniköverföring. Nya innovationer behöver främjas, uppmuntras och påskyndas för utsläppsbegränsningar och anpassningsåtgärder.

## Huvudfrågor

Hur ställer sig ert land till att bidra till finansieringen? Vilka frågor tycker ni det är viktigast att fokusera på?

Utifrån ert lands förutsättningar och intressen får ni fundera kring hur ni ska ställa er till de olika frågorna i rollspelet och vilka frågor som är viktigast för er att driva!
