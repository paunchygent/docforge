# Samtliga föreläsningar om Medeltidens och Renässansens Litteratur

Isländsk mytologi (Den poetiska Eddan)
Den isländska sagan (Njals saga).
Riddarromanerna (Tristan & Isolde).
Heliga Birgittas bekännelser
Dante och Den gudomliga komedin.
(Tillkommer i kompendium: François Villon).

Föreläsningsmanus: Introduktion till Medeltidens litteratur

1. Inledning
• Tidsperiod: ca 500–1500.
• Tre delar: äldre medeltid (500–1000), högmedeltid (1000–1300), senmedeltid (1300–1500).
• Gemensamt: religionens betydelse, kampen mellan öde och vilja, heder och ära.
• Vi börjar på Island men tittar också på Europa: Frankrike, Italien och senare staden som kulturellt centrum.

2. Island – myt och saga
• Eddan (Völvans spådom, Hávamál): myter om världens skapelse, undergång, gudar och människans plats.
• Släktsagorna: konflikter, blodshämnd, öde och ära. Exempel: Njals saga, Gunnar på Lidarände.
• Stil: kortfattad, nästan protokollartad. Fokus på handling, inte känslor.
• Sagornas inflytande märks långt senare, t.o.m. i amerikansk deckarlitteratur (Raymond Chandler).

3. Riddarromanerna
• Uppstod i Frankrike, spreds i Europa.
• Handlar om riddare som strider för Gud, kungen och kärleken.
• Idealet förändras: från heder och blodshämnd → till trohet och hövisk kärlek.
• Exempel: Tristan och Isolde.
• Riddaridealet påverkade även de isländska sagorna.

4. Heliga Birgitta
• Svensk helgonfigur, 1300-talet.
• Uppenbarelserna → visioner och religiösa texter.
• Birgittas son Karl Ulfsson blir en del av berättelserna, där djävulen och änglarna kämpar om hans själ.
• Litteraturen är religiös och moralisk: syftet var att leda människor mot frälsning.

5. Dante Alighieri – Den gudomliga komedin
• Italiensk diktare, ca 1300.
• Verkets tre delar: Inferno (helvetet), Purgatorio (skärselden), Paradiso (paradiset).
• Allegorisk resa: människans väg från synd till frälsning.
• Dante skriver på folkspråket italienska, inte latin → banbrytande.
• Terzinen: egen versform.
• Helvetet: nio kretsar, olika straff för olika synder.
• Litteraturen ger moralisk vägledning men är också konstnärlig och bildrik.
6. François Villon (tillägg ur kompendium)
• Fransman, 1400-talet.
• Brottslig, fredlös, diktare.
• Står i kontrast till riddarideal och religiös moral.
• Skriver om livet i staden, fattigdom, död och humor mitt i misären.
• Representerar medeltidens stadskultur.

7. Avslutning och diskussion
• Medeltiden rymmer många olika röster och ideal:
o Öde och ära i Island.
o Hövisk kärlek i riddarromaner.
o Religiösa visioner hos Birgitta.
o Allegorisk frälsningsresa hos Dante.
o Stadens undre värld hos Villon.

Föreläsningsmanus: Dante och Den gudomliga komedin
Historisk kontext - Den italienska stadskulturen
• Italien under 1200-1300-talet: fragmenterat i konkurrerande stadsstater (Florens, Venedig, Milano)
• Ekonomisk blomstring genom handel och bankväsende, styrt av köpmansfamiljer
• Politisk splittring: guelfer (påvestödjare) vs ghibelliner (kejsarstödjare)
• Florens som kulturcentrum: folkspråket (volgare) börjar konkurrera med latinet
• Övergång från medeltid mot tidig renässans
Dante Alighieri (1265-1321)
• Född i Florens, lågadlig familj, möter Beatrice vid 9 års ålder - livslång inspiration
• Politiskt aktiv, före år 1300, tillhörde vita guelferna
• 1302: Dömd till exil av svarta guelfer - 20 år i landsflykt, återvände aldrig
• Skrev Den gudomliga komedin under exilåren (ca 1308–1321)
Verkets struktur
• Skriven på folkspråket (toskanska) - revolutionerande val
• 100 sånger: 1 inledning + 33 per del (Inferno, Purgatorio, Paradiso)
• Terziner (treradiga strofer), symboliska siffror: 3 (treenigheten), 9, 100
• Påskhelgen år 1300 - symbolisk tidpunkt för handlingen
Inledningen
• "Mitt i vårt levnadslopp befann jag mig i en mörk skog" - 35 år, andlig kris
• Den mörka skogen = vilsenhet i livet, synd
• Tre vilddjur blockerar vägen: panter (lust), lejon (högmod), varginna (girighet)
• Vergilius kommer till undsättning - symbol för mänskligt förnuft och antik visdom
Inferno - Helvetets nio kretsar
Övergripande princip: Kontrapasso - straffet speglar synden
Övre kretsarna (synder av svaghet)
• Förhelvetet: De ljumma som varken valde gott eller ont
• Krets 1 - Limbo: Odöpta, ädla hedningar (här bor Vergilius)
• Krets 2 - Lust: Vindpiskade själar (Francesca da Rimini)
• Krets 3 - Frosseri: Ligger i lera under evigt regn
• Krets 4 - Girighet: Rullar stenblock mot varandra
• Krets 5 - Vrede: Slåss i Styx träsk
Nedre kretsarna (medvetna synder)
• Krets 6 - Kätteri: Brinnande kistor
• Krets 7 - Våld: Tre ringar (mot nästan, sig själv, Gud/naturen)
• Krets 8 - Bedrägeri: Tio diken med olika bedragare
• Krets 9 - Förräderi: Frusen issjö med Lucifer i centrum
o Lucifer tuggar på Judas, Brutus, Cassius - historiens värsta förrädare
De sju dödssynderna och dygderna
Dödssynderna (strukturerar både helvetet och skärselden)

1. Högmod - roten till all synd
2. Avund - sorg över andras lycka
3. Vrede - perverterad rättvisa
4. Lättja - andlig likgiltighet
5. Girighet - omåttlig rikedomstörst
6. Frosseri - omåttlighet
7. Lust - perverterad kärlek
Skärselden - reningens berg
• Sju terrasser där själar renas från dödssynderna
• Varje terrass last blir till motsatt dygd: Högmod→Ödmjukhet, Avund→Välvilja, Vrede→Tålamod, etc.
• P:n på pannan (Peccatum=synd) suddas ut för varje terrass
• Beatrice tar över från Vergilius på toppen - förnuftet räcker inte längre
Paradiset
• Beatrice som guide = gudomlig kärlek och teologi
• Nio himlasfärer enligt medeltida kosmologi
• Möten med helgon och teologer
• Slutlig vision: Gud som ren kärlek och ljus

Föreläsningsmanus: Från medeltid till renässans
Sikta på ca 15–20 min
Plocka de delar du tycker känns rimliga och nyttiga
Inledning - Två världsbilder (2 min)
Vi har rest in i det sena 1400-talet och står vid en av historiens stora vattendelare. Under medeltiden riktade människan blicken uppåt - mot himlen, mot Gud, mot livet efter detta. Nu, under renässansen, vänder hon blicken mot sig själv och världen omkring sig.
Medeltidens ideal Munken böjd över sin bibel, riddaren som kämpar för gud, specialisten som behärskar ETT område och lever för heder och himmelrike. Världen var enkel och moralen likaså. Under medeltiden var man främst intresserad av hur människan BORDE vara,
Renässansens ideal Människan som utforskar ALLT - konst, vetenskap, politik - och ser jorden som sin verkstad och människan som sitt undersökningsobjekt. Och när man väl studerar människan som den VERKLIGEN ÄR, blir också bilden av henne betydligt mer komplex. Vi är både goda och onda, stolta och fega. Världen växer.
Ordet renässans betyder "pånyttfödelse" - det är antikens nyfikenhet på människan och världen som föds på nytt. Den värld som krympt återfår nu sakta sin svunna storlek.
Kontrasten mellan två epoker (kan presenteras som en tabell på tavlan)
Medeltiden:
• Fokus: Gud och frälsningen: människan som den borde vara
• Kunskap: Kyrkan har svaren, ifrågasätt inte
• Ideal: Specialisten - munken som kan sina böner, riddaren som kan sin krigskonst
• Mål: Himmelriket efter döden
• Människosyn: Vi är syndare som behöver frälsning
Renässansen:
• Fokus: Människan och hennes möjligheter, både ond och god
• Kunskap: Undersök själv! Experimentera! Ifrågasätt!
• Ideal: Universalgeniet som kan lite av allt
• Mål: Skapa, upptäcka och förstå DENNA värld
• Människosyn: Vi är skapande varelser med enorm potential
Som Erasmus av Rotterdam skrev: kunskap för kunskapens egen skull är värdefullt!
Från Italien till Europa
Övergången började i Florens redan på 1300-talet. Varför just där?
Tre avgörande faktorer:

1. Rikedom från handel - gav tid att tänka på annat än överlevnad
2. Gamla manuskript - bysantinska lärda flydde till Italien med antika texter
3. Konkurrerande stadsstater - furstarna tävlade om att vara mest bildade
Spridningen norrut tog århundraden:
• 1300-tal: Italien (Dante i Florens)
• 1400-tal: Frankrike (hovet upptäcker italiensk konst)
• 1500-tal: England, Tyskland, Spanien
• 1600-tal: Sverige med drottning Kristina
Leonardo - den perfekta renässansmänniskan
Leonardo da Vinci förkroppsligar det nya idealet perfekt.
I Pär Lagerkvists text möter vi honom som Bernardo: "otroligt nyfiken... snokari allting". Han:
• Plockar sönder blommor för att se hur de fungerar
• Studerar fåglarnas flykt i timmar
• Ritar av huvudena på avrättade brottslingar
• Observerar stjärnorna om nätterna
Detta är nyckeln: Där medeltiden sa "acceptera Guds mysterier", säger renässansen "undersök allt!"
Leonardo var:
• Konstnär (målade själen genom kroppen)
• Fysiolog (dissekerade lik för att förstå människan)
• Ingenjör (designade krigsmaskiner och flygmaskiner)
• Naturforskare (studerade vattnets rörelse, ljusets brytning)
Han såg ingen motsättning mellan konst och vetenskap - allt handlade om att förstå världen och människan.
Machiavelli (politik utan Gud)
Niccolò Machiavelli representerar renässansens nya syn på politik. Där medeltiden såg härskaren som Guds ställföreträdare, ser Machiavelli politik som mänsklig strategi.
Hans Italien var splittrat i krigande stadsstater. Hans lösning är Fursten - en brutal men realistisk handbok för hur en furste bäst upprätthåller lag och ordning.

Machiavellis revolutionerande och cyniska idéer:
• Politik handlar om makt, inte moral
• Fursten ska vara "hälften djur, hälften människa"
o Lejon: stark nog att krossa motstånd
o Räv: listig nog att se fällor
Machiavellis slutsats: "En furste behöver inte hålla sitt ord när det skadar honom." En moral fast förankrad i jorden, långt från medeltidens himmelska ideal. En god furste är en stark och mäktig furste. Utan makt ingen ordning.
Detta är INTE medeltid! Ingen hänvisning till Guds vilja eller kristna dygder. Bara kall, mänsklig beräkning. Endast så kan människan ta makten över sitt eget öde.
Vägen framåt
Renässansens människocentrerade perspektiv är bara början på en lång utveckling:
Renässansen (1400–1600): Människan är värdig att studeras
Upplysningen (1700-tal): Förnuftet kan förklara allt - vi behöver inte ens Gud
Naturalismen (1800-tal): Människan är bara en del av naturen, styrd av arv och miljö
Från att se uppåt mot himlen, via att se inåt mot sig själv, till att se människan som ett djur bland andra. Det är en resa som börjar här, i Florens katedral, vars strävan mot himlen nu är beroende av dess förankring i jorden.
Cervantes Don Quijote
Riddarromanen som parodi
Ni minns Tristan och Isolde - den tragiska kärlekshistorien med ädla riddare, hövisk kärlek och heroiska strider. Under medeltiden var sådana riddarromaner verklighetsbeskrivningar av samtiden.
Men vad händer när någon på 1600-talet fortfarande tror att världen fungerar som i Tristan och Isolde? När en helt vanlig människa, med fel och brister, vill vara riddare 100 år för sent? Det är detta Miguel Cervantes utforskar i vad som anses vara världens första roman.
Miguel Cervantes (1547–1616) hade levt ett hårt liv:
• Som soldat - förlorade funktion i vänsterhanden i strid
• Slav i fem år efter att ha tillfångatagits av pirater
• Misslyckad teaterförfattare
• Hamnade i fängelse på grund av sina skulder och risiga ekonomi
I fängelset, som kantstött 50-plussare, skapar han Don Quijote - historien om en man som läst för många riddarromaner och tror att han lever i en.
Don Quijote möter Sancho Panza
Huvudpersonen:
• Fattig adelsman, nästan 50 år
• Har läst ALLA riddarromaner – och FÖRSTÅS Tristan och Isolde
• Blir galen och tror han ÄR en riddare
• Döper om sig till Don Quijote de La Mancha
• Tar bondgrannen och Sancho Panza som väpnare
Två motsatser:
• Don Quijote - idealist, drömmare, ser världen genom riddarromanens omöjliga ideal
• Sancho Panza - realist, praktisk, ser världen precis så som den är
Väderkvarnsepisoden
Här krockar riddarromanen med verkligheten:
Don Quijote ser "Trettio förskräckliga jättar med långa armar!" Sancho ser: "Det är ju väderkvarnar!"
Don Quijote anfaller "jättarna" precis som Tristan skulle ha gjort. Men i stället för ära och hjältedåd slungas han dråpligt till marken av väderkvarnsvingarnas kraft.
Don Quijote fantasi räddar dock honom; Det är den eländiga Trollkarlen Freston som har förvandlat jättarna till väderkvarnar för att beröva honom äran!
I Don Quijote blir riddaren mänsklig, rent av dråplig, och därmed någon vi kan relatera till och känna igen oss i.
Varför är detta renässanslitteratur?
Tre typiska drag:

1. Realism - ingen sagovärld, utan verkliga Spaniens dammiga vägar
2. Humor + allvar - vi skrattar ÅT Don Quijote men känner också MED honom
3. Första moderna romanen - karaktärerna utvecklas och förändras, de är inte statiska som Tristan och Isolde eller Gunnar i Njals saga.
Cervantes gör något helt nytt: han låter riddarromanen krocka med verkligheten. Resultatet är både komiskt och tragiskt.
Don Quijote vill leva som Tristan men världen har gått vidare. På så vis är Don Quijote en tragisk hjälte: hans okuvliga idealism är både hans största styrka och svaghet; hans räddning och hans undergång.
Frågan Cervantes ställer är tidlös: Är det bättre att vara en drömmare som ser världen som en plats befolkad av jättar och magi eller en realist som aldrig ser något annat än malande väderkvarnar?

Föreläsningsmanus: Shakespeare och renässansens teater
Inledning - Gåtan Shakespeare
London, 1592. En förargad konkurrent skriver om en uppkomling i teaterns värld: "som en kråka har han flaxat upp ur sitt skrå och prytt sig med fjädrar som han har tagit från de riktiga författarna."
Vem är denne fjädertjuv? En 28-årig handskmakerson från Stratford-upon-Avon vid namn William Shakespeare. Mannen som skulle bli världens mest kända dramatiker.
Men här ligger paradoxen: Vi vet nästan ingenting om honom. Inte en enda pjäs finns bevarad i hans egen handstil. Han reste aldrig utomlands. Hans skolgång var begränsad. Ändå skrev han 37 pjäser om kungar och filosofer, om Italien och Danmark, med sådan skicklighet och språklig briljans att vissa forskare fortfarande tvivlar på att det verkligen var HAN som skrev dem.
Teaterns sociala ställning
Att vara skådespelare under drottning Elisabets tid var ungefär som att vara kringresande gycklare eller cirkusartist - spännande, skamligt och absolut inget föräldrarna ville att barnen skulle ägna sig åt.
Bibelns förbud och praktiska problem
Bibeln förbjöd män att klä ut sig till kvinnor. Och vem spelade alla kvinnoroller på teatern? Unga pojkar. Julia på balkongen? En tonårspojke. Lady Macbeth? En pojke med falsettröst.
Skådespelare betraktades som lösdrivare på samma nivå som tiggare - kringflackande typer utan fast inkomst eller status
Globe Theatre och dess publik
Globe Theatre hade två helt olika publikgrupper som teatern måste tillfredsställa samtidigt:
Groundlings - ståplatspubliken för en penny
• Trängdes framför scenen på marken
• Ville ha action, blod och grova skämt
• Kastade ruttna äpplen om de blev uttråkade
Galleripubliken - de dyrare sittplatserna
• Satt bekvämt på övre våningarna
• Förväntade sig bildning och djupsinnighet
• Betalade teaterns räkningar
Shakespeares lösning: Dubbla nivåer i samma pjäs. Ta Hamlet: filosofiska grubblerier för galleriet, spöken och blodig fäktning för groundlings.
Globe Theatre som kosmos
Teatern var byggd som en miniatyrvärld:
Himlen - ett målat tak ovanför scenen med sol, måne och stjärnor
Jorden - scenen med tre våningar:
• Tredje våningen: torn och himlens portar
• Andra våningen: Julias balkong, slottsmuren
• Gatuplanet: entréer och sorti
Helvetet - luckor under scengolvet för djävlar och vålnader
Inga kulisser. Inga dekorationer. När en skådespelare utropar "Vilken härlig trädgård!" skapar publikens fantasi trädgården.
Blankversens hjärtslag
Shakespeare skrev på blankvers - fem hjärtslag per rad: ta-DUM, ta-DUM, ta-DUM, ta-DUM, ta-DUM
Men rytmen berättar om karaktärernas inre:
• Normal: jämn puls
• Upprört: rytmen bryts sönder
• Galenskap: takten upplöses helt
Själva versen avslöjar om någon ljuger, tvivlar eller håller på att tappa förståndet.
Från idealbilder till komplexa människor
Medeltidens hjältar:
• Gunnar i Njals saga: alltid stark, alltid modig
• Tristan och Isolde: alltid ädla, alltid trogna sin kärlek
• Statiska idealbilder som aldrig förändras
Shakespeares gestalter:
• Hamlet: grubblar, tvivlar, låtsas vara galen, kanske är galen
• Othello: från ädel general till svartsjuk mördare
• Dynamiska människor som utvecklas och faller
Redan Dante hade börjat denna rörelse. Hans Vergilius och Beatrice är fortfarande medeltida ideal. Men när syndarna i helvetet berättar sina historier väcks vår medkänsla. Shakespeare fullbordar revolutionen.
Tragediernas hjältar – konsten att falla på eget grepp
Shakespeare dramatiserar en gammal insikt från Aristoteles: varje dygd har sin överdrift som blir en last. Hjältarnas största styrka blir deras undergång.
Romeo - passionens dubbelhet
• Styrka: omedelbar, total kärlek
• Fall: dödar Tybalt i vredesmod, tar giftet utan att tänka
• Samma passion som gör honom till stor älskare gör honom impulsiv
Othello - kärlekens baksida
• Styrka: älskar Desdemona helt och fullt
• Fall: samma intensitet förvandlas till svartsjuk besatthet
• Den som älskar djupast kan också hata värst
Macbeth - ärelystnadens pris
• Styrka: modig general med stora ambitioner
• Fall: samma ärelystnad driver honom till kungamord
• "Rätt är fel och fel är rätt" - dygd och last blir oskiljaktiga
Hamlet - tänkarens handlingsförlamning
• Styrka: vill förstå, vara säker, handla rätt
• Fall: medan han grubblar dör Ofelia, modern förgiftas, Danmark ruttnar
• Eftertänksamheten som ska rädda honom förstör allt
Köpmannen i Venedig – det dubbela dramat
Antonio måste låna pengar av Shylock för att hjälpa vännen Bassanio. Men Antonio har i åratal:
• Spottat på Shylocks judiska klädnad
• Kallat honom "hund" och "hedning"
• Sparkat honom från sin dörr
• Förbannat honom för att han tar ränta
Nu kommer samme Antonio och vill låna. Shylock påminner: "Ni skällde mig för hedning och för blodhund, och på min judedräkt ni spottade"
Lånevillkoret: Ingen ränta - men misslyckas Antonio får Shylock skära ut ett skålpund kött från hans kropp.
Dubbla roller:
• Antonio: god vän OCH förtryckare
• Shylock: skurk OCH offer
Ingen är entydigt god eller ond. Som i tragedierna är dygd och last sammanvävda.
Sonett 18 - odödlighetsmaskin
"Skall jag dig likna vid en sommardag?"
Sommardagar är korta, solen för het, blommor vissnar. Men dikten?
"Så länge bröst kan andas, ögon se,
skall dikten leva och sitt liv dig ge"
400 år senare läser vi fortfarande sonetten. Varje läsning återuppväcker den älskade. Kärleken dör, men dikten gör den odödlig.
Avslutning - varför Shakespeare fortfarande är relevant
Shakespeare skrev för 400 år sedan i en värld med pest och offentliga avrättningar. Ändå känner vi igen oss.
Till skillnad från medeltidens Gunnar som alltid är stark, eller Tristan som alltid är ädel, är Shakespeares figurer som vi - deras styrkor är samtidigt deras svagheter. De är antihjältar innan ordet fanns.
Renässansen lärde oss att studera människan som hon är, inte som hon bör vara. Shakespeare visade att just denna komplexitet - där dygd och last är oskiljaktiga - gör oss mänskliga.
Därför återvänder varje generation till hans pjäser. Vi möter oss själva - tragiska, löjeväckande, mänskliga.

[ÖVERSIKT: sen renässans i Sverige → Stiernhielm & Hercules → form (hexameter, antika motiv) → valet & allegorin → kontinuitet/skillnad → reflektion om omtolkning]
[TID: 2 min öppning → 3 min form → 5 min syfte/målgrupp → 6 min scen → 4 min kont./skillnad → 3 min reflektion]

Vi är nu i Sverige och vid slutet av den långa resa där renässansens idéer rört sig norrut från Dantes Florens ända till drottning Kristinas bonniga lilla hov, beläget i Europas utmarker, precis på gränsen mellan civilisation och otämjd vildmark. Mindervärdeskomplexet är inte att skoja med.

Det är 1600-tal och Sverige är en militär stormakt men en kulturell dvärg. Alla resurser har slukats av de många krigen och återupptäckten av antiken har fått stå tillbaka till fördel för skötseln av det ständigt expanderande riket.

[PAUS 2–3 s]

Men under Kristinas regenttid får 30-åriga kriget samsas med hennes intresse för kultur och litteratur. Kristina har till skillnad från sin praktiskt lagda far, krigarkungen Gustav II Adolf ett intresse för vad som pågår i de europeiska hoven, vilka blir till länder till den hovkultur som nu växer fram i Sverige. Minns ni att det var just hovmiljön som läroboken lyfter fram som själva startskottet för den norditalienska renässansen i slutet av 1300-talet. Men varför? Minns ni det? Jo, för i en hovmiljö bygger en status inte främst på hur rik man är – alla tillhör ju samma rika och mäktiga elit. Nej, sättet att särskilja sig från bönder och borgare är i stället hur BELEVAD man är: ens bildning och klassiska skolning enligt antika mönster. Pengar är det bara nyrika köpmän som skryter om. Adeln har så mycket viktigare och ÄDLA plikter att ägna sig åt. Och i en sådan miljö, där frodas litteratur och lärdom. Eviga värden.
[FRÅGA: varför belönas bildning i ett hov?]

Det därför inte konstigt att just Georg Stiernhielm, ämbetsman och diktare, blir en så oerhört uppskattad del av Sveriges spirande hovkultur. Stiernhielm kan sin Homeros, sin Sofokles och sin Sapfo.

Hans mest uppskattade verk, Hercules, trycks 1658 och lyfts genast fram som något av en svensk motsvarighet till Iliaden och Odysséen, Homeros epos som ansågs utgöra mönster för all stor litteratur.

[FORM: hexameter, antika namn/motiv → auktoritet]
Stiernhielms epos skrivs förstås på Homeros versmått, hexameter, och hämtar namn och motiv från samma grekiska mytologi. Hexametern signalerar antik auktoritet och lärdom och binder den svenska texten till eposens tradition.

[SYFTE/MÅLGRUPP: unga adelsmän → studier/arbete i rikets tjänst]
Själva syftet och budskapet som göms mellan raderna är dock fast förankrat i svensk stormaktstid snarare än antiken och väldigt tydligt: dikten är didaktisk och har ett fostrande uppdrag: att styra unga adelsmän bort från utsvävningar och egennytta och mot mot studier och nyttigt arbete i Stormaktssveriges tjänst. Målgruppen, den tilltänkta läsaren, är mycket tydlig: adliga ynglingar i ett rike som efterfrågar bildade tjänstemän som kan administrera den ständigt expanderande nordiska supermakten.

[SCEN: “i valet och kvalet”]
Kärnans i Hercules är valet.
[LUSTA] Den unga nordiske Hercules står “i valet och kvalet” mellan nöjen och allvar. Fru Lusta och följet erbjuder tidsfördriv, sensualitet, fåfänga och kamratskap “med kannor och krus”.
[GUDINNAN] Den trogna gudinnan, Fru Dygd, svarar med ett annat program: lär i tid, arbeta, vinn ära över längre sikt.
[AVGÖRANDE] Därför blir valet avgörande.
[FRÅGA: vad gör valet “avgörande”?]

[ALLEGORI = valdrama som fostran]
Texten fungerar som allegori, alltså en berättelse där allt som händer också är en beskrivning – en metafor – för något utanför berättelsen. precis som Dante gör i Den gudomliga komedin, vill Stiernhielm i Hercules berätta hur man ska leva rätt och dygdigt – hur man blir ett ideal och en mönstermänniska. En renässansking

Om Dantes resa är en allegori för en god medeltida kristens resa från tvivlande till sant troende, är Hercules en allegori för den prövande resan varje yngling måste göra: från ett liv i jakt på fest och kortsynta njutningar till tålig och väloljad kugge i det svenska stormaktsmaskineriet.

Gestalterna Hercules möter Fru Lusta och Fru dygd representerar förstås – ja, ni fattar poängen – dåliga och goda val och i dialog med dem leds läsaren mot ett bestämt handlingsideal. Det är moralisk fostran i skönlitterär form, helt i linje med hur läroboken beskriver allegori och med hur Hercules och Dante uttryckligen vill forma läsarens val.

[ANTIK SIGNAL i svensk 1600-talsmiljö]
Antika motiv och hexameterns antika rytm används alltså för att ge tyngd åt ett budskap djupt förankrat i 1600-talets Sverige och medeltidens idealism.

[KONTINUITET: dygd/plikt/ordning ← medeltida fostran]
I Stiernhielms Hercules förenas antiken, medeltiden och stormaktstiden. Ett epos enligt antika mönster, men med medeltidens didaktiska fokus på dygd, plikt och moralisk ordning: litteratur som vägleder människan mot rätt liv, som hos Dante där resan uttryckligen fungerar som moralisk handledning.

[SKILLNAD: antiken som källa + hjälten förmänskligas]
Samtidigt är skillnaderna mot både antiken och medeltiden tydlig. Antiken görs till uttalad inspirationskälla i både form och stoff. Samtidigt är Hercules en annan. Den svenska Hercules är inte identisk med antikens Hercules. Hjälten kommer närmare oss och förmänskligas ytterligare: han tvekar, prövas och väljer i nuet, både halvgud och adelsman. Det flyttar tyngdpunkten från fjärran ideal till mänsklig handling i en svensk stormaktstidskontext och visar hur varje tid, varje generation, varje epok, skriver in sin egen tid, tankar och föreställningar i de klassiska berättelser de återberättar.
[FRÅGA: vilket av skillnadsdragen såg ni tydligast?]

[REFLEKTIONSRUTA: medeltid = text som norm | renässans = mönster som omtolkas]
Och kanske är det här skillnaden mellan medeltiden och renässansen blir som tydligast: i förhållandet till berättandet. För ingen medeltida människa skulle väl få för sig att skriva om Bibeln, denna heliga samling eviga sanningar? Har ni hört så dumt? Bibeln bokstäver förmedlar ju Guds ord: ett fastfruset, oföränderligt ideal. Är det en förenkling – absolut. Men vi måste förenkla för att kunna jämföra. Och i stora drag är det skillnaden att medeltiden kopierar Guds ord, ord för ord.

Renässansens författare däremot. De både härmar, samplar och lånar av sina idoler. För varken antikens berättelser, medeltidens riddarromaner eller de pjäser som Shakespeare återanvänder är inte eviga sanningar. Mönster? Absolut, men de är öppna för tolkning och omtolkning. Och omtolka det gör de alla. Dante, Cervantes, Shakespeare och Stiernhielm – alla lånar de och stjäl av sådant de läst och älskat, och kanske även stört sig på; de lägger till och drar ifrån, de samplar och remixar, förtydligar och förvanskar. På så sätt förändras litteraturen med människan och samhället. På så sätt förvandlas gamla berättelser sakta till nya berättelser för nya människor. På så sätt återupptäcker vi grunden till vårt moderna samhälle.

[ÅTERKOPPLING: antik form + medeltida fostran + svensk 1600-talsnytta → varför just Hercules här och nu]