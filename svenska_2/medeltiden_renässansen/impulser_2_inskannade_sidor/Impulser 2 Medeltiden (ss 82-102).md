---
source: Impulser 2 Medeltiden inskannat s 82 till 102.pdf
converted: convert_pdf_to_md.py
---

# Släktsagornas värld

I de isländska sagorna, som utspelar sig mellan 900- och 1200-talen, möter du vikingatidens Island. I sagornas värld är sammanhållningen inom släkten och kampen för överlevnad det allra viktigaste. Tvister avgörs med svärdet och lagt ord ligger — har man sagt något så är det det som gäller.

**blodshämnd** = regel att en dödad mans släkt är skyldig att hämnas

I sagorna spills det sällan ord på att skildra huvudpersonernas känslor eller att beskriva miljön. Eftersom Island inte hade någon ordningsmakt som utkrävde de straff tinget eller domstolen dömt ut, måste den som lidit skada själv se till att domen verkställdes. I längden blev detta mycket olyckligt eftersom hela släkter drogs in i långa serier av blodshämnd mot varandra. Liksom i det antika Grekland spelar ödet stor roll. Skillnaden är att i den isländska sagan kan ödet undvikas, men det är ändå en mäktig orsak till att människor råkar i olycka. De människor som skildras i släktsagorna trodde att vissa människor hade så mycket ära att andra kunde söka sig till dessa individer för att få del av deras livslycka. Men det fanns också människor som på motsatt sätt drog till sig olycka. Sådana gjorde man bäst i att undvika, annars drabbades man lätt av deras ofördelaktiga öde. Och det var inte bra, för precis som i Hávamál är det en mans rykte efter döden som är det allra viktigaste. Genom släktsagorna, som skrevs ner under 1200- och 1300-talen, skapade de isländska berättarna en unik litteratur som saknar motsvarighet i omvärlden.

> Det isländska ordet **saga** betyder oftast historisk berättelse.

## Gunnar på Lidarände — en fredlös hjälte

Njals saga är den mest kända av de isländska sagorna. Precis som de övriga släktsagorna handlar Njals saga om släktfejder och blodshämnd. En av huvudpersonerna är Gunnar. Han är rättvis och hederlig, men han har också många fiender. Efter att ha dödat en man döms han till tre års landsförvisning. Enligt uppgörelsen med den dräptes släkt måste Gunnar lämna landet, men i sista stund ändrar han sig och bestämmer sig för att stanna hemma. Därmed blir han fredlös och vem som helst får döda honom. Så en kväll, när Gunnars husfolk är borta och Gunnar är ensam hemma med sin fru Hallgerd och sin mor Rannveig, kommer ett tillfälle att ge sig på honom. En grupp män smyger sig fram till huset där han bor. Men överraskningseffekten uteblir, när vakthunden Sam ger ifrån sig ett fruktansvärt ylande då en av angriparna hugger ihjäl hunden med sin stridsyxa.”

Inne i storstugan vaknade Gunnar och sade: "Sam, min pojke, de har gått hårt åt dig. Kanske är det bestämt att vi två skall följas åt.” Storstugan var helt byggd av timmer med klinklagda bräder på utsidan och fönstergluggar under takbjälken skyddade av luckor. Gunnar sov ensam på sovloftet tillsammans med Hallgerd och sin mor. När angriparna närmade sig, visste de inte om Gunnar var hemma, så de tyckte att någon skulle gå i förväg och se efter. De satte sig ner i gräset, medan norrmannen Torgrim gick och klättrade upp på storstugans tak. Gunnar såg en röd kjortel skymta utanför fönstergluggen, stötte ut spjutyxan och träffade Torgrim i veka livet. Norrmannen tappade skölden, förlorade fotfästet, ramlade ner från taket och gick sedan tillbaka mot Gissur och de andra. Gissur tittade på honom och frågade: ”Var Gunnar hemma?” "Det får ni ta reda på själva”, sade Torgrim. ”Men jag märkte att hans spjutyxa var hemma.” Därpå föll han död ner. De ryckte nu fram mot husen. Gunnar sköt pilar mot dem och försvarade sig väl, så att de inte kunde komma åt honom. Då hoppade några upp på de andra husens tak för att angripa därifrån, men Gunnar träffade dem med pilarna, så att de inte kunde komma åt honom på det sättet heller, och så fortsatte det en stund. De tog en vilopaus och angrep sedan på nytt, men Gunnar fortsatte att skjuta pilar mot dem, så att de inte kunde komma fram utan tvingades tillbaka för andra gången. Då ropade Gissur vite: ”Ryck fram hårdare, så här kommer vi ingen vart!” Då gjorde de ett tredje anfallsförsök som pågick länge, men till slut tvingades de tillbaka. Gunnar sade: "Det ligger en pil där ute på taket, det måste vara en av deras. Den skall jag skjuta tillbaka mot dem, så får de skam när de såras av egna vapen.” ”Gör inte så att du hetsar upp dem när de håller på att ge upp”, sade hans mor. Men Gunnar fick tag i pilen, sköt den mot dem och träffade Eilif Önundarson, så att han fick ett stort sår. Han hade stått för sig själv, och de andra märkte inte att han blev sårad. "Det kom ut en hand med guldring", sade Gissur, "och den tog pilen som låg på taket. Ingen skulle väl göra så om de hade nog med pilar där inne. Låt oss gå till anfall igen! "

Mård sade: "Låt oss bränna honom inne!" "Det skall aldrig ske", sade Gissur, "även om det gäller mitt liv. Du borde kunna tänka ut en bättre plan, så slug som du påstås vara.” På marken låg några rep som användes till att staga upp husen. Mård sade: ”Låt oss ta repen, binda dem om takbjälkarnas ytterändor och fästa andra repändan vid stenar, så kan vi sedan vinda taket av storstugan med vindträn.” De tog repen och gjorde som han sade. Innan Gunnar visste ordet av, hade de dragit hela taket av storstugan. Men Gunnar sköt med sin båge, så att de ändå inte kom åt honom. Då sade Mård för andra gången att de skulle bränna Gunnar inne. Gissur svarade: "Jag förstår inte varför du fortsätter att föreslå sådant som ingen annan vill. Det skall aldrig ske!"

I samma stund sprang Torbrand Torleiksson upp på taket och högg sönder Gunnars bågsträng. Gunnar grep spjutyxan med båda händerna, vände sig snabbt mot honom, genomborrade honom och kastade ner honom från taket. Då hoppade hans bror Åsbrand upp. Gunnar stötte till honom med spjutyxan, men Åsbrand satte för skölden. Spjutyxan gick igenom skölden och träffade mellan överarmen och underarmen. Gunnar vred spjutyxan, så att skölden klövs, armbenen bröts och Åsbrand ramlade ner från taket. Dessförinnan hade Gunnar sårat åtta män och dödat två. Nu fick han själv två sår, men alla säger att han varken ryggade för sår eller död. Han sade till Hallgerd: "Ge mig två lockar av ditt hår och tvinna med mors hjälp ihop dem till en bågsträng!" "Betyder det något för dig?" frågar hon. "Det betyder mitt liv", säger han, "för de kan aldrig besegra mig så länge jag kan använda bågen."

"Då skall jag nu", säger hon, "komma ihåg örfilen du gav mig. Det rör mig inte om du värjer dig längre eller kortare tid." "Var och en har sitt sätt att bli berömd", säger Gunnar. "Jag skall inte be dig fler gånger." Rannveig sade: "En ond kvinna är du, och din skam kommer sent att glömmas." Gunnar värjde sig väl och med stor tapperhet. Han sårade ytterligare åtta män med så stora sår att flera av dem nätt och jämnt överlevde. De sårade honom ännu med många stora sår, men han slapp undan och värjde sig länge. Till slut kom det dock därhän att de dödade honom.

**kjortel** = kjol  
**veka livet** = midja  
**staga upp** = stötta  
**vinda** = lyfta med rep

Njals saga, 1200-talet

Översättning av Lars Lönnroth

### Samtala om texten

1. Gunnar och de anfallande uppfattar situationen med pilen på taket på olika sätt. Förklara hur.

2. Vad blir effekten av att utdraget ur Njals saga inte ger någon information om vad personerna tänker och känner? Hur påverkar det din upplevelse av texten?

3. Både Gunnar och de anfallande har sina uppfattningar om vad som är ett hedersamt uppträdande i striden. Ge exempel!

4. Välj ut några citat ur utdraget som visar på den dokumentära och korthuggna stil som utmärker den isländska sagan (se "Sagalitteraturens sätt att berätta" här intill.)

### Skriv

1. Skriv en nyhetsartikel om Gunnars död. Ge en kort faktabakgrund till att Gunnar var fredlös, fingera några intervjuer med vittnena Hallgerd och Gunnars mor, samt ge en kort miljöbeskrivning av hur gården på Lidarände såg ut. Rubrik: "Gunnars sista strid".

2. Någon gång under striden inser Gunnar att han inte kommer att gå levande ur den. Skriv om texten med samma knappa dialog som originalet men återge allt som Gunnar känner och tänker om sin hustru, sitt liv på Lidarände och hur han vill bli hågkommen.

### Sagalitteraturens sätt att berätta och isbergstekniken

- Berättaren i den isländska sagan är objektiv. Likt en utanförstående rapportör återger han endast vad han ser. Berättelsen flyter på snabbt och är full med detaljer vilket ger sagan ett dokumentärt intryck.

- Ordknappheten är regel och texten är fylld med underdrifter. Den sortens berättarstil kallas för lakonisk. Ett exempel är Gunnars yttrande när han vaknar av att hans hund ylar i dödsögonblicket: "Sam, min pojke, de har gått hårt åt dig".

- Sagorna innehåller många brutala stridsskildringar där grymheten förstärks av det sakliga språket. Vad personerna i sagorna tänker eller känner framgår sällan; det är genom deras handlingar och sätt att tala som läsaren får en bild av vilka de är.

- I början av 1900-talet utvecklades en liknande berättarstil, som kallas isbergsteknik, inom romankonsten. Liksom isberget bara är synligt en liten del ovanför vattenytan strävade en författare som Ernest Hemingway med sin hårdkokta stil att låta en stark konflikt bara avslöjas av en eller ett par rader i förbigående. I romanen Och solen har sin gång berör han huvudpersonen Jakes problem, med en krigsskada som lett till att han är impotent, med bara en halv rad: "'Också ett ställe att bli skadad på', suckar Jake när han ser sig själv i spegeln." (Läs mer om Hemingway och isbergstekniken på s. 288-289.)

### Medeltiden

Sagaberättarnas kallhamrade stil, som Njals saga visar prov på, har också framgångsrikt använts i amerikanska deckare. En av de första författarna i den så kallade hårdkokta deckarstilen var Raymond Chandler (1888-1959) som skrev böcker om privatdetektiven Philip Marlowe. Livet som privatdetektiv var inte lätt i 1930-talets Los Angeles. Precis som på sagans Island måste varje man utkräva sin egen rätt bland korrumperade poliser och våldsamma kriminella. I textutdraget har Chandlers huvudperson Marlowe kvällen innan bevittnat ett mord. Så ringer telefonen och fallet blir ännu mer komplicerat och brutalt.

Nästa morgon var ljus, klar och solig. Jag vaknade med en tunga som en boxhandske, drack två koppar kaffe och gick igenom morgontidningarna. Jag hittade ingenting om mr Arthur Gwynn Geiger i nån av dem. Jag försökte just släta ut vecken på min våta kostym när det ringde på telefon. Det var Bernie Ohls, allmänne åklagarens chefsdetektiv, han som hade gett mig vinken om general Sternwood.

— Hur står det till med ponken i dag då? började han. Han lät som en som har sovit gott och inte är skyldig alltför mycket pengar.

— Baksmälla, sa jag.

— O oj oj då. Han skrattade förstrött och så blev hans röst en aning för likgiltig, en slug bylingsröst.

— Träffat general Sternwood än?

— Mmmm.

— Gjort nånting för honom?

— Regnat för mycket, svarade jag, om det nu var ett svar.

— Det tycks vara en familj där det händer saker. En stor Buick som en av dom rår om ligger och plaskar i vågorna vid Lido-piren.

Jag kramade telefonluren så hårt att jag höll på att krossa den. Och så höll jag andan.

— Javisst, tusan, sa Ohls glatt. En ny fin Buick, alldeles nersmetad av sand och havsvatten... och så, det höll jag på att glömma. Det var en kille inuti.

Jag kände hur luften sakta pyste ur mig.

Raymond Chandler, Den stora sömnen, 1939 Översättning av Mårten Edlund

### Samtala om texten

1. Medan Philip Marlowe talar i telefon avslöjas hans känslor. Ge exempel ur textutdraget som förklarar vad han känner.

2. Vad tycker Marlowe egentligen om Bernie Ohls, tror du?

3. Den knappa dialogen är utmärkande för den hårdkokta stilen. Vilka exempel kan du hitta på detta i utdragen ur Njals saga (s. 84-86) och Den stora sömnen?



## Riddarromaner

I Njals saga är Gunnar på Lidarände en sann hjälte. Den här beskrivningen av honom kunde lika gärna gälla en riddare i blänkande rustning: ”Han sköt med pilbåge bättre än någon annan, och han träffade allt han siktade på. Han kunde hoppa längre än sin egen höjd med full rustning, lika väl baklänges som framåt.”

Sydöst om Island, inom räckhåll för de nordiska handelsmännens och vikingarnas skepp, ligger Bretagne i Frankrike. Där fanns mängder av berättelser om riddare i trogen kamp för Gud och sin världsliga herre, så kallade riddarromaner. Ur dessa uppstod mer romantiska berättelser där kärleken var en starkare kraft än normen om heder och ära. Det var de höviska kärleksdikterna som förändrade idealet. I dessa är uppvaktningen av riddarens hjärtedam det viktigaste i riddarens värld. Det fanns ingen trohetsed så stark att den inte kunde brytas av en het lidelse för en utvald kvinna. Det är mycket troligt att riddaridealen har haft ett visst inflytande på den isländska sagalitteraturen.

**hövisk** = ett bra och elegant sätt (ordet hövisk är släkt med hov)

### Tristan och Isolde

Den mest kända riddardikten är den om Tristan och Isolde. Riddaren Tristan har svurit trohet till kung Mark. Han får uppdraget att föra den vackra Isolde till kungens bröllop. Men med på skeppet de seglar finns en trolldryck som ska ge Isolde kärlekslycka i det arrangerade äktenskapet när hon dricker den tillsammans med kung Mark. Naturligtvis händer det som absolut inte får hända. Av misstag delar Tristan drycken med Isolde och deras öden kan aldrig

skiljas åt vare sig i livet eller i döden. Sedan 1100-talets slut har ständigt nya lyssnare och läsare fascinerats av den förbjudna kärleken mellan Tristan och Isolde.

> **Du hittar ett utdrag ur Tristan och Isolde i Upplev litteraturen 2 (s. 77).**

## Religionen styr

I Sverige föddes i början av 1300-talet en flicka som skulle göra en karriär utan motstycke i Sveriges och Europas historia. Hennes namn var Birgitta (1303-1373) och hon var dotter till lagman Birger Persson i Uppland. Därmed tillhörde hon landets ledande kretsar. Men det är som språkrör för Gud hon skrivit in sig i historieböckerna. Under sitt liv fick Birgitta hundratals uppenbarelser. Birgitta är i dag inte bara Sveriges enda helgon. Hon är också hela Europas skyddshelgon. Det var under en kylig och dramatisk natt i Frankrike som Birgitta började ana sitt framtida öde.

### Vallfärder och helgon

Medeltidens religiösa liv visade sig bland annat i att människor reste till heliga platser för att be till kvarlevor efter helgon, som kranier och andra skelettdelar. Sådana föremål kallas reliker. Som många andra vallfärdade Birgitta till både Santiago de Compostela och Jerusalem under sin livstid. Santiago de Compostela ligger i nordvästra Spanien. Enligt traditionen fick Jesus lärjunge Jakob i uppdrag att kristna Spanien. Hans grav återupptäcktes i Santiago de Compostela på 900-talet och han anses sedan dess ligga begravd där.

## Birgitta — Europas skyddshelgon

Norra Frankrike, Herrens år 1341. Det är en kall natt i staden Arras. Nattvakten, som vakar över elden, ser ljuset brinna i värdshusets fönster och förstår att folket fortfarande är på fötter. Mannen i det lilla sällskapet som anlände i skymningen är svårt sjuk. Nu hänger hans liv på en skör tråd. Hans hustru vakar och ber vid sjukbädden, en präst och några tjänare flaxar oroligt omkring sin matmor. Alla är de pilgrimer och kommer från Spanien, dit de vallfärdat till den helige Jakobs grav. Birgitta och hennes man Ulf hade trotsat alla faror, som tjuvar och bedragare, utefter pilgrimsvägen, men nu kämpar alltså Ulf för sitt liv. Plötsligt stiger en uppenbarelse fram för Birgitta. Det är den helige Dionysos, Frankrikes skyddshelgon, som visar sig för henne och förklarar att Ulf kommer att överleva, men det är inte allt. Enligt budskapet från helgonet har Birgitta en stor och fantastisk uppgift framför sig — att göra Kristus känd i hela världen.

**Herrens år** = på latin Anno Domini, ålderdomligt sätt att datera som talar om att allt och alla är underställda Gud

Under sitt fortsatta liv kom hon att få över sexhundra uppenbarelser. Ofta var det jungfru Maria som använde Birgitta som språkrör i uppenbarelserna. Maria, som var Jesus moder, hade samma erfarenheter som kvinna och mor som Birgitta. Det gör identifikationen nästan fullständig mellan de två. Birgitta skrev själv ner sina uppenbarelser på svenska, men för att kunna spridas inom kyrkan måste de översättas till latin. Hennes översättare var naturligtvis man. Därför brukar man anse att Birgittas röst är minst förändrad när hon talar som kvinna och mor — där har inte översättaren haft mycket att tillägga eller förändra.

Händelsen i Arras blev avgörande för Birgitta. Under sitt fortsatta liv kom hon att få över sexhundra uppenbarelser. Birgittas äldste son Karl Ulfsson orsakade Birgitta ständiga problem, inte minst för att han länge gjorde sig löjlig över Birgittas djupa religiositet. Som om inte det var nog dog han när han följde Birgitta på vallfärd till Palestina och den heliga graven. Birgitta talar här genom jungfru Maria för att hjälpa Karl när han står inför domen och det eviga livet.

### Karl Ulfsson inför domen

Jungfru Maria, Guds moder, mäktigast och ödmjukast hos Gud, uppenbarade sig för en människa, som vakade och ej sov, och sade så: Jag vill säga dig, hur jag gjorde med denna själ, då hon lämnade sin kropp. På samma sätt som en kvinna står bredvid en annan kvinna som skall föda, och hjälper barnet så att det inte drunknar i blodflödet och inte kvävs i den trånga öppningen som den föds ur, och inte faller i händerna på ovänner, om sådana finns i huset, och förgörs, så gjorde också jag: jag stod intill honom, innan han dog, för att han icke skulle ha sinnlig kärlek i tankarna och av den förledas till att tänka eller tala sådant som var Gud emot, eller göra eller glömma något, så att hans själ tog skada. Jag hjälpte honom också i den trånga öppningen, då själen går ut ur kroppen, för att han icke skulle lida så svårt, att han skulle vackla och misströsta och i dödsögonblicket glömma sin Gud. Jag skyddade också hans själ mot hans dödsfiender, så att ingen av dem kunde komma vid henne, ty så snart hans själ lämnat kroppen tog jag henne i mitt hägn, och strax flydde hela kopplet av djävlar som hade tänkt att sluka henne och pina henne i sin ondska. — Hur hans själ kom inför domen, det skall jag visa dig, när jag finner för gott.

**hägn** = skydd  
**koppel** = grupp

När djävulen på olika sätt försöker utkräva sin rätt till Karl Ulfssons själ anar han inte vilken mäktig motståndare han har i Birgitta.

Djävulen skrek högt, han röt och tjöt och sade: "Ve mig! Allt mitt minne är taget ifrån mig. Jag minns inte längre vad det var han gjorde efter min ingivelse, och jag har till och med glömt hans namn. Jag vet inte, jag minns inte hans namn, vad han heter!" Ängeln sade: "I himmelriket heter han Tårarnas son." Djävulen skrek: "Vad var det för en förbannad sugga som hade så bred buk att hon kunde rymma så mycket vätska — varenda yrå av henne måtte ha varit sprängfylld med tårvatten. Förbannad vare hon av mig och helvetets hela härskara!" Ängeln svarade: "Din förbannelse är Gud till heder och alla hans vänner till välsignelse". Därefter talade domaren och sade: "Gå bort, ovän!" och "Kom, min utvalde!" Och i samma ögonblick försvann djävulen, och rättegången var slut.

Heliga Birgitta, Uppenbarelser, ca 1370

### Samtala om texten

1. Med vilka ord anger Birgitta att hennes röst kommer från Jungfru Maria?

2. Vilka likheter finns det, enligt uppenbarelsen, mellan födelse- och dödsögonblicket?

3. Vad är det som skyddar Karl Ulfsson från djävulen när hans själ står inför domen?

4. Hur tolkar du ängelns sista uttalande i det andra textutdraget?

### Agera

Arbeta i mindre grupper. Skriv om utdraget ur Uppenbarelser så att du bara har ängelns och djävulens repliker. Lägg gärna till egna repliker för att höja dramatiken. Träna in "Kampen om Karl Ulfssons själ" och spela upp er version för klassen.

**ingivelse** = en plötslig idé

## Stadskulturens diktare

I Norditalien utvecklades under högmedeltiden en blomstrande stadskultur i stadsstater som Florens, Pisa, Bologna och Lucca. Ekonomin hade länge varit på uppåtgående genom handeln som dessa städer bedrev med Västeuropa och Asien. Den katolska kyrkan fick så småningom minska sina anspråk på total makt över alla sina undersåtar genom de framgångar köpmännen eller borgarna i städerna hade. Men som en höjdpunkt och sammanfattning av medeltidens världsbild skrev Dante Alighieri (1265-1321) Den gudomliga komedin. Dante Alighieri tillbringade tjugo år av sitt liv i landsflykt från sitt älskade Florens.

"Lämna allt hopp, ni som här träder in", står det på porten till helvetet. Hur vet man det? För att italienaren Dante varit där och kan berätta om det! I alla fall är det vad han hävdar i Den gudomliga komedin. I sin bok berättar Dante om hur han går vilse i en skog. Djupt inne i den skrämmande skogen får han se en skugga som börjar tala till honom. Skuggestalten påstår att han en gång varit människa, men att han inte längre är det. Så känner Dante igen honom — det är den romerske diktaren Vergilius. Vergilius säger att han ska bli Dantes vägvisare. Men resan som de ger sig ut på blir både längre och svårare än vad Dante kunnat föreställa sig. Vandringen för honom ner genom helvetet, uppför skärseldsberget och ända upp till paradiset och himlen där Dante ställs inför Gud.

Vägen ner i underjorden är lång och svår. Först skeppas Vergilius och Dante över dödsrikets gränsflod. På andra sidan floden väntar helvetets förgård, som heter Limbo. Där vistas alla odöpta barn och de ädla hedningarna ständigt suckande i evig saknad efter Gud. Vandringen vindlar sig sedan djupare nedåt, avsats för avsats, genom helvetet som likt en stor tratt sänker sig mot jordens inre. Helvetet består av nio kretsar. Längst ned i helvetestratten, på en tron av is, sitter djävulen själv i gestalt av en trehövdad demon och tuggar på huvudena av historiens värsta förbrytare: Brutus och Cassius, som var Caesars mördare, samt Judas, som förrådde Jesus. Den gudomliga komedin är en skildring av livet efter detta, människans slutdestination. Beroende på hur vi levt våra liv förpassas vi antingen till helvetets plågor eller så välkomnas vi in i paradisets ljus. På så sätt är Dantes berättelse en allegori — med sin skildring vill han något mer än att bara beskriva sin resa. Han vill ge läsarna moralisk vägledning till hur ett gott kristet liv bör levas och varna för konsekvenserna av ett liv i synd. På sin resa möter Dante flera kända personer, både ur verkligheten och ur litteraturen, och han drar sig inte för att placera personliga fiender bland de olyckliga syndarna. Tiden när Dante skrev sitt verk var ingen lycklig period i författarens liv. Från 1302 till sin död levde Dante i landsflykt efter att ha hamnat på fel sida i den politiska maktkampen i hemstaden Florens. Att återvända hem var omöjligt, då riskerade han att brännas levande på bål. Under sina många år i exil bodde Dante vid olika furstehov i de norditalienska stadsstaterna och det är under denna period han arbetar med Den gudomliga komedin. Den skog Dante gått vilse i när berättelsen börjar kan mycket väl förstås som en bild av livet självt, där olika vilda djur hotar den vilsne vandraren. En av de litterära gestalter som Dante träffar i helvetet i den åttonde kretsen är Jason, som enligt den grekiska mytologin var den som hämtade det gyllene skinnet. Till sin hjälp hade Jason Medea, kvinnan som lämnade allt för hans skull, men som Jason sedan svek när han övergav henne för en annan kvinna (se s. 63).

**allegori** = berättelse som vill skildra något annat än det som konkret berättas

> Vergilius var en romersk diktare som tog Iliaden och Odysséen som mönster för att skriva Eneiden — ett epos om Rom som länkade samman Greklands historia med romarrikets historia. Den trojanske prinsen Eneas flyr från det brinnande Troja och tvingas liksom Odysseus besöka dödsriket i ett av sina många äventyr. Därför var det naturligt att Vergilius, som visste något om dödsriket, blev Dantes vägvisare där.

På höger hand fanns nya kval, ny ångest och gisslare jag aldrig förut skådat; och härav fylldes hela första klyftan. Syndarna sågs på bottnen där helt nakna; på hitre halvan rörde de sig mot oss och med oss på den andra, fast mer skyndsamt, så som i Rom man under jubelåret för trängseln de besökande fört med sig lät folk passera bron så, att de skaror som vandrade med pannan mot kastellet och skulle till Sankt Peter fick ta ena sidan, och de mot berget gick den andra. Jag såg på bottnens mörka stenbeläggning än här, än där behornade demoner grymt slå dem bakifrån med stora piskor. Ack, hur de fick dem lyfta sina hälar redan vid första piskrappet! ty ingen inväntade det andra eller tredje. När vi nått dit där tröskeln har en öppning rakt under och de piskade passerar, sade min ledare: ”Här kan du stanna och möta blicken hos de olycksfödda som ännu ej du sett i anletsdragen eftersom vi och de höll samma riktning.” Från denna gamla klippbro iakttog vi dem som kom mot oss från det andra hållet och som på samma sätt av gisslet jagas. Den gode mästaren, fast ej jag frågat, sade mig nu: ”Se honom där, så reslig, som trots sin smärta ej tycks gjuta tårar; vad kunglig uppsyn än han bibehåller! Jason är han, som genom mod och klokhet från kolchierna tog det gyllne skinnet. Han kom på denna resa till ön Lemnos sedan dess grymma, oförvägna kvinnor åt allt sitt manfolk hade givit döden. Med fagert tal och insmickrande miner bedrog han där Hypsipyle, den ungmö som sina medsystrar bedragit innan.

**kval** = plågor  
**gissel** = piska  
**gisslare** = någon som plågar eller plågar sig med piskslag  
**Jubelåret 1300** = året då Dante gör sin resa genom helvetet, skärselden och paradiset var 1300. Just detta år hade påven i Rom utropat ett jubelår som skulle firas vart hundrade år  
**demoner** = djävlar  
**anlete** = ansikte  
**kolchierna** = folk från Kolchis  
**Hypsipyle** = när Jason passerade med skeppet Argo svek han Hypsipyle, som såldes som slav

Där svek han henne, havande och ensam; för sådant brott döms han till sådan plåga, och även för Medea blir han straffad.

Alla som så förfört går där med honom; detta är nog att veta om den första klyftan och dem den har i sina käftar.

### Helvetet, skärselden och paradiset

Enligt kyrkans lära och folktron fanns en himmel och ett helvete dit de dödas själar förpassades beroende på hur väl de levt sina liv. Själar som inte omedelbart blev saliga kunde förberedas i skärselden. De förlorade själarna däremot störtades rakt ned i helvetet, som man föreställde sig ligga i underjorden. Som en motsats till helvetet höjde sig enligt Dante skärseldsberget på andra sidan jordklotet. Runt jorden cirklade månen och solen och stjärnorna i perfekta sfärer som markerar olika nivåer av himmelsk fulländning. Helvetet återgivet i en medeltida målning.

### Diskutera

Hur ser du på att Jason från tragedin Medea straffas efter den kristna etiken om hur man ska handla mot sina medmänniskor — han tillhörde ju den antika kulturen som kom före kristendomen och kunde inte veta något om den religionen?

### Skriv

Att konstruera ett helvete och bestämma vilka som ska straffas där — en rätt häftig tanke, eller hur? Gör som Dante: skapa en egen helvetestratt och bestäm vilka typer av brott som ska straffas där. Välj brott som är vanliga i vår tid. Kom ihåg att du måste rangordna brotten i ditt inferno — ju längre ner i helvetet, desto värre brott.

### Tala

I Dantes inferno straffas syndare. Värst av alla synder var de sju dödssynderna: likgiltighet, vällust, frosseri, girighet, vrede, avund och högmod. Men vad händer om man väljer att se de sju dödssynderna ur ett annat perspektiv? Arbeta i mindre grupper och skriv tillsammans ett kort manus till ett tal där ni hyllar en valfri dödssynd genom att göra om den till något positivt! Håll ert tal för klasskamraterna.

Motsatsen till de sju dödssynderna är de sju dygderna: vishet, tapperhet, måttfullhet, rättrådighet, tro, hopp och kärlek. Håll ett kort tal där du lyfter fram en person i din omgivning, eller ur kändisvärlden, som du tycker är en god representant för en av de sju dygderna.

Läs mer om Jason och Medea på s. 63-68.

Den amerikanska thrillern Seven handlar om de sju dödssynderna. Den är extremt otäck. Det finns gott om intressanta paralleller i filmen till Dante och medeltidens världsbild att vara uppmärksam på.

Att litteraturen lever vidare i nya former vittnar Dantes inferno om — ett datorspel, baserat på Dantes resa genom infernos nio kretsar.


