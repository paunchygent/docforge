---
source: Impulser 2 ss 108-123 Renässansen till och med Cervantes.pdf
converted: convert_pdf_to_md.py
---

Den unga renässanskvinnan heter Isabel de Requesens och var gift med vicekungen av Neapel. Ansiktet målades av mästaren Rafael medan resten av målningen färdigställdes av Giulio Romano, 1483.

# Sanna renässansmänniskor

— Land i sikte! hördes ropet från mastkorgen. Efter att skeppen hade seglat västerut över Atlanten oavbrutet i trettiosex dagar såg utkiken en ny och främmande kust. Det var den 12 oktober 1492 som Christofer Columbus och hans tre skepp nådde land. Columbus hade upptäckt Amerika utan att själv förstå vad han hade gjort — hela sitt liv trodde han att han hittat en ny väg till Indien.

Columbus tillhörde en ny tidsålder, renässansen. De senaste hundra åren hade lärda män intresserat sig allt mer för antikens författare och tänkare, och tidigare okända handskrifter från Grekland hade återfunnits. Den kanske viktigaste uppfinningen av alla, och som också skapade villkoren för den nya perioden, var boktryckarkonsten. Tekniken att trycka böcker gav världens första löpandebandprodukt och resulterade i att tillgången på litteratur ökade drastiskt. En av de författare vars böcker trycktes i stora upplagor var Erasmus av Rotterdam (1466-1536). Han var prästutbildad, men verksam som lärare och författare. Hans största intresse var den grekiska antiken.

I sitt verk Dårskapens lov låter han Dårskapen själv, personifierad av en kvinna, tala direkt till läsaren.

## Renässansen som epok

Ordet renässans betyder pånyttfödelse och det är antikens litteratur, konst och arkitektur som föds på nytt. Renässansen, som var en typisk hov- och stadskultur, började i Norditalien redan på 1300-talet och spred sig sedan till länder som Frankrike, Spanien och England. I Sverige var det först under drottning Kristina på 1600-talet som renässansen gav avtryck i litteraturen. Under renässansen upptäcktes Amerika av Columbus och den katolska kyrkan splittrades genom uppkomsten av de protestantiska kyrkorna i norra Europa. Detta ledde till blodiga religionskrig i många länder. I flera europeiska stater utvecklades en stark furstemakt, där idealet var en stark härskare som kunde ge folket trygghet i oroliga tider. En viktig uppfinning var boktryckarkonsten.

> Vem vågar påstå att inte varje levnadsålder i det mänskliga livet blir sorgfylld, eländig, glädjelös och outhärdlig, om njutningen, dårskapens krydda, saknas? Jag skulle kunna som ett utmärkt bevis härför anföra de berömmande ord, som den store Sofokles fäller om mig i följande sentens: "Det är behagligaste livet består i att vara oförståndig."

Erasmus av Rotterdam, Dårskapens lov, 1511

**sentens** = visdomsord

Erasmus av Rotterdam var inte den enda som hade ett stort intresse för antiken. Också fransmannen François Rabelais (ca 1494-1553) hade kommit i kontakt med de nya tankar som flödade in från Norditalien. Precis som Erasmus hade Rabelais en bakgrund inom kyrkan. Han hade varit munk, men lämnade klosterlivet och började studera grekiska, juridik och medicin. Han bröt tidvis helt med den katolska kyrkan. Rabelais var en sann renässansmänniska som gick sin egen väg.

I berättelsen om jätten Gargantuas märkliga öden och äventyr kunde Rabelais kritisera den föråldrade utbildning som drevs av kyrkan. Gargantua skulle nämligen läsa vid universitetet i Paris, vilket orsakade en del problem på grund av hans storlek. Sagoformatet gjorde det möjligt för Rabelais att få skrattarna på sin sida och på så sätt undvika censur. Efter många dråpliga äventyr slutar berättelsen med att Gargantua grundar en ny klosterorden som han kallar Thélème eller "Önskan". Den har en enda regel: Gör vad du vill!

”**... ty vi människor är alltid färdiga att göra det som är förbjudet och vi åtrår det som är oss nekat.

Tack vare denna frihet uppstod mellan dem alla en berömvärd tävlan om att göra vad de såg behaga en enskild. Om en man eller kvinna sade: "Låt oss dricka", så drack alla. Om någon sade: "Låt oss spela", så spelade alla. Och om han eller hon sade: "Låt oss gå ut och ströva omkring i skog och mark", så följde alla med.**”

François Rabelais, Den store Gargantuas förskräckliga leverne, 1534

# ”Sjung o gudinna”

Samtala om texten

1. Vad förenar Erasmus av Rotterdam och Rabelais i de korta utdragen? Vad är det för livssyn de ger uttryck för?

2. Vilken sanning tycker du det finns i Gargantuas resonemang om att vi människor dras till sådant som är förbjudet?

3. Vad tänker du själv om principen ”Gör vad du vill”? Kan man verkligen göra allt man vill?

Diskutera

1. Vilken uppfinning är mest banbrytande för forskning och kunskapsspridning — skrivkonsten, boktryckarkonsten eller internet? Motivera!

2. I inledningen på det här kapitlet fick du läsa att Columbus visserligen kan uppfattas som en renässansmänniska, men att han sannolikt aldrig var medveten om det själv. Erasmus av Rotterdam, Rabelais och Copernicus kanske mera kände att de stod på tröskeln till en ny tid. Vad är det som kännetecknar din egen tid? Hur kommer människor att se på den i framtiden, tror du?

Jätten Gargantua äter sin måltid.

Illustration av Gustav Doré.

## Kyrkan kontrollerade vetenskapen

Ännu under renässansen samlades all vetenskap inom kyrkan och dess läroinstitutioner.

Teologi var sedan universitetens tillkomst under medeltiden det viktigaste ämnet. Det var en polska astronom som tidvis vistats i Italien, Nicolaus Copernicus (1473-1543), som var den första att sammanställa all då tillgänglig kunskap om universum. Copernicus var den förste som med vetenskapliga observationer kunde ge stöd åt teorin om att jorden cirklade runt solen och inte tvärtom, vilket var den allmänna uppfattningen. Copernicus visste att hans insikt kunde vara farlig och förbjöd publicering så länge han var i livet.

Renässansen började i norra Italiens självständiga städer. Florens hade varit en mäktig stad redan under medeltiden och behöll sin ledande roll under de kommande århundradena.

Där skapade arkitekten Filippo Brunelleschi de främsta exemplen på renässansens byggnadsstil. När Florens byggde ett nytt fattigbarnshus använde Brunelleschi antika förebilder som inspiration. Antikens pelare fick en ny funktion genom att inte bara bära upp taket utan också förena höga valv. På det sättet skapade han en ny höjd åt byggnaden. Brunelleschi är också mannen bakom den mest kända byggnaden i staden, kupolen till stadens katedral som reste sig högre än något annat vid den tiden.

Till Florens kom också den konstnär som mer än alla andra brukar knytas till begreppet renässansmänniska, nämligen Leonardo da Vinci. Den svenske 1900-talsförfattaren Pär Lagerkvist låter Bernardo, en av karaktärerna i romanen Dvärgen, likna Leonardo.

**Han är otroligt nyfiken. Han snokar i allting, allt ska han ha reda på och fråga om. Han frågar ut arbetarna om deras verktyg och arbetsmetoder och anmärker och rättar på dem.

Han kommer hem med blommor från sina vandringar utanför staden och sätter sig och plockar sönder dem för att se hur de ser ut inuti. Och han kan stå i timtal och iaktta fåglarnas flykt, som om det också vore någonting märkvärdigt. Till och med huvuden av mördare och tjuvar som sitter spetsade utanför slottsporten och som är så gamla att ingen gitter se åt dem mer, kan han stå länge och begrunda som märkvärdiga gåtor, och rita av dem med ett silverstift. Och när Fransesco hängdes för några dagar sen på torget här utanför var han med och tittade på, allra längst fram bland barnungarna, för att se riktigt. Om nätterna står han och ser på stjärnorna. Hans nyfikenhet omfattar allting.**

**Är verkligen vad som helst av intresse?**

Pär Lagerkvist, Dvärgen, 1944

# ”Sjung o gudinna”

Brunelleschis kupol till katedralen har dominerat stadsbilden sedan den byggdes på 1400-talet.

Många av de norditalienska städerna var centrum för små självständiga stater, så kallade stadsstater. Italien enades inte som land förrän 1861.

### Samtala om texten

1. Vad kännetecknar Bernardo?

2. Vilka olika ämnen är Bernardo intresserad av?

3. Vilka arbetsmetoder använder han sig av?

4. Finns det några spår av Leonardos arbetssätt i gymnasiets ämnen och arbetsmetoder? Ge exempel!

### Diskutera

Bernardos arbetssätt kan sägas vara kännetecknande för renässansmänniskans nyfikenhet. Hon ville själv ta reda på hur saker och ting verkligen var istället för att få allting beskrivet för sig. Hurdan är du? Vad motiverar dig att lära dig nya saker? Vad väcker din nyfikenhet och kreativitet? Kort sagt, vad krävs för att du ska lyckas med dina studier? Jämför dina tankar med en kamrat.

## Leonardo — konstnär, vetenskapsman, universalgeni

Leonardo da Vincis Den vitruvianske mannen grundar sig på den romerske vetenskapsmannen Vitruvius teori om kroppens byggnad.

Leonardo da Vinci (1452-1519) föddes i Toscana som då lydde under Florens i Italien. Han var en italiensk målare och tecknare som bättre än någon annan förkroppsligade renässansens syn på universalgeniet eller den nya människan. Leonardo da Vinci var en multibegåvning: konstnär, arkitekt, konstruktör, uppfinnare och vetenskapsman. Under sitt långa kringflyttande liv arbetade han bland annat för ledningen i Florens, Venedig och Milano. Han är mest känd för tavlan Mona Lisa som du kan se på Louvren i Paris och Nattvarden som finns målad direkt på väggen i en byggnad i Milano. Leonardo da Vincis teckning Den vitruvianske mannen beskriver den moderna människans proportioner och används ofta som en symbol för perfekt harmoni, vilket var ett renässansideal. Leonardo da Vinci levde sina sista år vid det kungliga hovet i Amboise i Frankrike.

# Den nya furstemakten

En furste i en italiensk stadsstat under 1400-talet tävlade med andra furstar i sin omgivning om allt. Det gällde att ha den rikaste handeln, den vackraste katedralen och de skickligaste konstnärerna i sin tjänst. Kriget var aldrig längre bort än ett brutet fredsavtal. Det kunde vara fred den ena dagen och krig den andra. Länge hade det funnits olika handböcker, eller furstespeglar, som kunde användas när en ung kung fick sin uppfostran. Men det var ingen självklarhet hur en stadsstat skulle styras för att bli stark och rik. Många människor i de italienska stadsstaterna hade en stark önskan att få slut på krigen och splittringen. Det var antagligen det som fick Niccolò Machiavelli (1468-1527) att skriva sin bok Fursten.

Machiavelli, som var jurist, statsman och diplomat för Florens räkning, hade sett vilka förskräckliga följder splittringen bland de italienska småstaterna fick. I Fursten förespråkar han en stark och enväldig härskare som slår ner allt motstånd för att skapa fred. Offren på vägen dit är oväsentliga eftersom den starka staten är bäst för vanliga medborgare.

När Machiavelli skrev om hur en furste bör hålla sina löften, gjorde han det med egna erfarenheter av de politiska motsättningarna mellan de italienska stadsstaterna. Sedan boken trycktes och spreds efter Machiavellis död har den fortsatt att väcka uppmärksamhet och förargelse.

Niccolò Machiavelli målad av Santi di Tito i mitten av 1500-talet.

**Hur en furste bör hålla sina löften**

Att en furste bör ha en läromästare som till hälften är djur och till hälften människa betyder att en furste måste kunna använda sig av både människans och djurets natur och att den ena inte kan bestå utan den andra.

En furste måste alltå väl kunna använda sig av djurets natur och han bör välja räven och lejonet som sina förebilder, ty lejonet kan inte försvara sig mot fällor och räven kan inte försvara sig mot vargar. Man är alltså tvungen att vara räv för att se fällorna och lejon för att skrämma vargarna. Den som i all enkelhet förlitar sig på lejonets natur förstår inte detta. En klok furste kan följaktligen inte och bör inte hålla ord, när detta är till skada för honom och när de skäl som förorsakade hans löften inte längre är för handen. Om alla människor var goda skulle denna föreskrift inte vara riktig, men eftersom människorna är onda och inte är ordhålliga mot dig behöver du inte vara ordhållig mot dem. Det fattas heller aldrig legitima skäl för en furste när han söker motiv till att inte hålla sitt ord. På detta skulle man kunna ge ett otal exempel och påvisa hur många fredslut och hur många löften som inte har uppfyllts och som har varit värdelösa på grund av furstarnas trolöshet. Den som bäst har förstått att utnyttja rävens egenskaper har lyckats bäst. Men man måste kunna förkläda rävnaturen väl och vara en stor hycklare och skrymtare. Människorna är så enfaldiga och så villiga att lyda det som ögonblicket bjuder, att den som bedrar alltid finner dem som låter sig bedras.**

Niccolò Machiavelli, Fursten, 1532

Översättning av Karin Hybinette

### Samtala om texten

1. Varför är lejonet och räven så bra förebilder för den som vill vara en framgångsrik furste?

2. Vilket är skälet till att en furste inte behöver hålla sitt ord?

3. Vilken människosyn tycker du att Machiavelli ger uttryck för i utdraget?

# "Sjung o gudinna”

Diskutera

Hur bör en ledare i dag vara? Gör en lista över några egenskaper som alla ledare bör ha. Hittar ni några av dessa egenskaper hos Machiavellis furste? Bryter några av de egenskaper ni valt helt mot Machiavellis råd?

### Tala

Många, både i politiken och i affärsvärlden, fascineras än i dag av Machiavellis Fursten. Föreställ dig att du är en företagsledare som måste övertala dina anställda att arbeta mer tid för samma lön för att konkurrensen i branschen är så hård. Om satsningen lyckas kommer du att kunna höja lönerna senare. Hur skulle en demokratisk respektive en auktoritär ledare föra fram informationen? Arbeta i par. Välj en ledartyp var och skriv ett kort tal till företagets anställda. Framför era tal för varandra.

Machiavelli hade läst och kände till den antika litteraturen om statskonsten. Naturligtvis beundrade han de antika hjältarna. Läs hans lilla bok fursten och ta reda på hur idén om att "en furste bör ha en läromästare som till hälften är djur och till hälften människa" styrks med antika exempel.

### Undersök

Genom boktryckarkonsten blev det billigare och snabbare att producera böcker. Vanligtvis knyts denna viktiga uppfinning till tysken Johann Gutenberg (ca 1399-1468) som någon gång på 1450-talet tryckte Bibeln i två praktfulla band.

"I begynnelsen skapade Gud himmel och jord..." Första sidan i Gutenbergs Bibel från 1455.

# Cervantes och romankonsten

Spanjoren Miguel Cervantes (1547-1616) var en författare med vad man i dag skulle kalla brokig livserfarenhet. Han stred på den kristna sidan mot turkarna, sårades svårt i sin vänstra hand och togs tillfånga av slavhandlare. Efter fem år som slav i Alger i Nordafrika kom han hem till Spanien, men arbetsmarknaden var inte den allra bästa för en 33-årig man med obrukbar vänsterhand. Han slog sig på att skriva för teatern, men framgångarna lät vänta på sig.

På 1580-talet fick han arbete som uppköpare av förråd när Spaniens anfall mot England med den stora armadan skulle förberedas. Men Cervantes var lite av en olycksfågel och hamnade i fängelse på grund av trassel med ekonomin. Det var antagligen under en sådan fängelsevistelse som han skapade sina odödliga romanfigurer Don Quijote och Sancho Panza. Romanen Don Quijote är fylld av humor och allvar, fantasi och verklighetsskildring. Huvudpersonerna är en spansk man från fattigadeln, som läst för många riddarromaner, och hans enkla granne som han övertalar att bli hans trogne följeslagare.

## Don Quijote — idealisten och drömmaren

Cervantes hjälte i boken Don Quijote är en fattig, adlig man nära femtio "som äger en lans i ett gediget ställ, en gammal lädersköld, ett ök och en vinthund". Som riddare tar han sig namnet Don Quijote de La Mancha. Efter några utflykter i sin närmaste omgivning väljer han sin granne till följeslagare, en enkel bonde som heter Sancho Panza. De två kommer att bli urtypen för ett komiskt radarpar som möter tillvarons utmaningar på olika sätt. Don Quijote är idealist och drömmare medan Sancho Panza är realist med ett enkelt och nära förhållande till verkligheten. Det är också den bilden man får i ett av de mest kända avsnitten ur boken. Någon som "slåss med väderkvarnar" ger i dagligt tal namn åt en galenpanna som har liten kontakt med verkligheten och ger sig på överlägsna inbillade eller verkliga motståndare. Motsatsen är en människa med båda fötterna på jorden, starkt förankrad i verkligheten — en Sancho Panza.

**ök** = en gammal uttjänt häst

**Medan de så red och samtalade om framtiden, blev de varse trettio, fyrtio väderkvarnar, som stod på en slätt och så fort Don Quijote fick syn på dem, sa han till sin vapendragare:
— Lyckan är med oss, käre Sancho, ty därborta kan du se trettio eller fler av de förskräckligaste jättar som finns. Jag ämnar ge mig i strid med dem, och med det byte jag erövrar från dem ska jag grundlägga vår kommande rikedom. Och märk väl att det är ett för himlen behagligt krig jag tänker företa, då jag befriar jorden från detta onda släkte!

— Men ers nåd, invände Sancho Panza, jag ser inga jättar!

— Jo, det är dem du ser därborta, pekade Don Quijote. De har långa armar — ibland ända till två mil långa.

— Men ers nåd, invände Sancho Panza, det där som syns därborta är ju inga jättar utan väderkvarnar, och när de rör armarna är det vinden som vrider runt med deras vingar och drar kvarnstenarna.

— Man kan lätt se, svarade Don Quijote, att du inte läst några riddarromaner — de därborta är jättar, och om du är rädd så dra dig undan och bed för din själ, medan jag ger mig in i denna vidunderliga och ojämna strid!

Och sedan han sagt detta gav han Rosinante sporrarna utan att lyssna till Sancho Panzas rop att det bara var väderkvarnar och inga jättar. Han ropade istället då han nalkades kvarnarna:

— Fly inte era fega stackare, det är ju bara en ensam riddare som anfaller!

Vinden blev nu starkare och de stora vingarna rörde sig fortare och då Don Quijote såg detta ropade han:

— Även om ni har flera armar än jätten Briareus, så ska jag inte låta mig skrämmas!

Med dessa ord anbefallde han sig i sin Dulcineas beskydd och sprängde så med lyftad lans, betäckt med sin sköld, rakt mot den första väderkvarnen. Hans lans träffade en av vingarna som hade en sådan fart att den bröt sönder lansen

**bli varse** = upptäcka

**Briareus** = barn till Uranos och Gaia i den allra äldsta grekiska mytologin. Briareus hade femtio huvuden och hundra armar.

**Dulcinea** = Don Quijotes hjärtedam

**Freston** = Don Quijote tror att hans böcker trollats bort av en trollkarl som heter Freston.

i många bitar och kastade både ryttare och häst ett långt stycke utåt fältet.

Så fort hans åsna kunde springa skyndade Sancho Panza till sin herres undsättning och fann då han kom fram att Don Quijote knappast kunde röra sig efter det svåra fallet med Rosinante.

— Må Herren vara er nådig, utropade vapendragaren förskräckt, jag sa ju att ers nåd skulle se sig för och att det bara var fråga om väderkvarnar!

— Tyst, min vän, svarade Don Quijote, krigslyckan är föränderlig och dessutom tror jag fullt och fast att det var trollkarlen Freston, han som stulit hela min bokkammare, som förvandlat jättarna till väderkvarnar för att beröva mig äran av att ha besegrat dem. Men till slut ska i alla fall hans trollkonster inte kunna uträtta något mot mitt goda svärd!

— Ja, det give Gud! utropade Sancho och hjälpte sin herre att åter sitta upp på Rosinante, som också var alldeles ledbruten.

Miguel Cervantes, Don Quijote, 1605

Översättning Edvard Lidforss

### Samtala om texten

1. Ge exempel från utdraget på att Don Quijote är förvirrad och Sancho Panza är verklighetsanknuten och trygg i sig själv.

2. Vad är det egentligen som driver Don Quijote? Hur ser han på sig själv och sin uppgift?

3. Fallet med Rosinante gör att Don Quijote får lite bättre grepp om verkligheten — men inte helt! Förklara.

4. Hur visar Sancho Panza sin respekt för Don Quijote, trots att denne är helt förvirrad?

Väderkvarnar i det spanska landskapet La Mancha. I förgrunden typiska föremål som man kan tänka sig att Don Quijote var utrustad med.

### Om romanen Don Quijote

- Don Quijote anses vara den första moderna romanen. Det som är nytt är det starka realistiska draget i berättelsen. När Don Quijote manar på sin stackars häst Rosinante ute på den spanska landsbygden är det det verkliga Spanien på 1500-talet som läsaren möter.

- Cervantes karaktärer är inte en gång för alla klara som personer, som i tidigare berättarkonst, utan både Don Quijote och Sancho Panza utvecklas hela tiden medan romanen fortskrider.

- Som kontrast eller motpol till verklighetsskildringen står alla komiska avsnitt där Cervantes som berättare driver med sin stackars huvudperson och hans överdrivna intresse för riddarlivet. De komiska inslagen gör att texten är ganska lättläst, trots att den är över fyrahundra år gammal.

Naturligtvis har det diskuterats hur mycket Cervantes har lagt in av sig själv i Don Quijote. Svaret är säkert en hel del, men ingen är säker på vad. Så är det inte i serien Rocky av Martin Kellerman. Kellerman berättar att han efter en svår period i livet hade lärt sig att "använda livets svackor som en spark i röven att göra något åt eländet. Jag ritade mig själv som en hund." Metoden att fånga livets svårigheter och glädjeämnen i en seriestripp har nu pågått länge. Huvudpersonen Rocky och hans bästis är ett verkligt radarpar som på olika sätt belyser tillvarons alla sidor med humor, känsla och gränslös ironi. Läsaren får ofta en känsla av att Rocky räcker ut tungan åt sin egen spegelbild.

VÄLDIGT SPÄNNANDE ATT VÄLTA! VEM SKULLE INTE VILJA HÖRA OM DEN... MEN MIN BÄSTA AFFÄRSIDÉ, GRÄVSKOPEGLADIATOR SPEL! DET SKULLE VARA PRECIS SOM VET DU VAD DET ÄR? EN GRÄVSKOPA MOT EN BULLDOZER! JO! MED FORMEL 1, MED OLIKA POWER! EN SKOGSAVVERKNINGSMASKIN MOT ETT PARÄNG! STALL + SCANIA, CATERPILLAR; NEJ, MEN DET SKA BLI VAD FINNS DET MER...? VEM HADE GU TÄNKT SKULLE KÖRA DE HÄR FORDONEN? JAJUST DET... DET SKULLE STÅTT VARA VÄLDIGT FARLIGT ATT SITTA I FÖRARHYTTEN NÄR MAN SLÅSS MED GRÄVSKOPOR! JAG TROR DET ÄR TRE TVÅ. GIVE UP YOUR DAY JOB!

Martin Kellerman, Rocky 10 år

### Samtala om texten

1. Vad går Rockys "bästa affärsidé” ut på?

2. Vilka likheter kan du se mellan Rocky och hans kompis och Don Quijote och Sancho Panza?

3. Hur tolkar du avslutningsrepliken i Rocky?

### Tala

Vem är idealist och optimist, och vem är realist och pessimist? Arbeta i par. Kom överens om vem av er som ska spela respektive roll. Den som har idealistens roll får argumentera som om det alltid finns positiva möjligheter och den som är realist får nyktert ta ner det hela på jorden.

Hitta på ett ämne i stil med privatbilismens positiva och negativa effekter, läxornas nytta och besvär, goda kravmärkta livsmedel eller dyra onödiga produkter. Förbered en kort debatt och spela upp för klassen.

### Undersök

Medievärlden är full av radarpar som kompletterar varandra på olika sätt. Tänk bara på Helan och Halvan, Mia och Klara, Tom och Jerry, Thelma och Louise, Rocky och hans vapendragare. Arbeta med en kamrat och välj en sådan parrelation. Försök att förklara varför den fungerar så bra. Finns det rent av en Don Quijote och en Sancho Panza till liten del i varje sådant radarpar? Redovisa för varandra i klassen.

Vilka väderkvarnar finns det att kämpa mot i dag? En modern Don Quijote kanske skulle ta sig an reklam riktad mot barn, nedskräpningen i samhället eller biltrafiken i bostadsområdet. Skriv om Cervantes text så att den handlar om en modern Don Quijote, som i sällskap med en vän går i strid mot en ”väderkvarn” och som läsare av i dag kan känna igen.
